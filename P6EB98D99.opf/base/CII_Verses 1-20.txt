chos daṅ don daṅ yon tan ye śes ’phags pas na || yoṅs dag rnam dag sṅa nas dag ciṅ dri ma med
||gnas med nam mkha’ ’dra bar mi g-yo (248b1) rab tu brñes || rab zab kun nas spyod yul
min la phyag ’tshal lo ||

rgyal ba chos kyi skus ni rab phye sku mñam yaṅ || gzugs mdzes ldan źiṅ gzugs bzaṅ sku yaṅ ston
par mdzad ||sems can rnams la phan pa’i thugs rje rab bskyed nas || bsod (2) nams brgya
pa’i mtshan gyi sku yi mchog kyaṅ ston ||

khyod ni mi gsuṅ rtog med sgra daṅ tshig kyaṅ med || tshig gi raṅ bźin brag ca’i mtshan ñid
gzuṅ du med ||sgra med rtag med yi ge med pa mkhyen nas kyaṅ || byams pa khyod ni sñiṅ rje
can bas rgyal ba’i (3) tshig kyaṅ gsuṅ ||

sems can kun gyi sems daṅ sems byuṅ rjes su rig || khyod ni sems kyi raṅ bźin sgyu ma’i mtshan
ñid mkhyen ||sems kyi rgyud kyi raṅ bźin ji ’dra rab mkhyen kyaṅ || sems daṅ yid rnams
la ni khyod kyi sems mi gnas ||

’gro (4) ba rnams la khyed kyi spyod pa kun bstan te || bde bar gśegs pa’i sku ni ’gyur ba yoṅ
ma mchis ||gaṅ gi gzuṅs daṅ sems daṅ yon tan ci ’dra bar || mtshan daṅ spyod lam dag kyaṅ
de yi tshul du ston ||

bde gśegs chos ’di la ni ṅa yir ’dzin pa (5) med || khyod ni chos la gnas pa med ciṅ ’dzin pa
med ||sems can maṅ po kun rtog chos kyis ’dul mkhyen nas || khyod ni bla na med pa’i chos
rnams rtag tu ston ||

rgyal ba’i sku la ’khor ’di kun gyis bltas pa na || gzugs daṅ mtshan ma tha dad (6) bskal pa
mi mñam nas ||khyod kyi sku ni mi ’gyur rtog med mtshan med de || ’khor rnams ji lta’i sems
daṅ bsam bźin tshim par mdzad ||

chos ’di thams cad rgyu daṅ rkyen las skyes pa ste || byed med ṅo bo ñid med kun du rtog la
skyes ||bde gśegs (7) de ’dra’i chos kyi tshul rnams mkhyen nas su || byaṅ chub mi ’gyur źi
ba bla na med pa brñes ||

mtha’ daṅ de bźin dbus bcad rnam par rtog pa med || stoṅ źiṅ gsog la raṅ bźin gsob ste ya ma
brla ||khyod kyis de ’dra’i chos ñid rnam dag mkhyen nas (249a) (249a1) su || ’gro ba rnams
la rgyu daṅ las daṅ byed pa ston ||

chos ’di sems can med ciṅ srog daṅ gaṅ zag med || nam mkha’ mtshuṅs mñam pas na miṅ yaṅ rnam
par dag ||sems can gan du ñer gśegs yaṅ dag bdag med (2) pa || mi ’chi ’dus ma byas la sems
can maṅ sad mdzad ||

brtson ’grus mthu daṅ stobs kyis byaṅ chub ’di tshol phyir || khyod kyis bskal pa bsam yas bye
ba phrag brgyar spyad ||sgrub pa med pa’i nan tan mtshan ñid byaṅ chub ste || gaṅ phyir
spyod (3) pa’i don de rjes su thob par ’gyur ||

chos rnams mñam pa ñid ni mñam par bźag mkhyen pas || rab daṅ ’briṅ daṅ tha ma dag kyaṅ mñam
par mkhyen ||mñam pa ñid la mñam ñid rtag bźugs rnam mi rtog || de phyir rgyal ba mñam par
bźag ciṅ (4) mi ’gyur ba ||

phuṅ po khams daṅ dbaṅ po ji ltar sgyu ma bźin || ’jig rten gsum po chu zla ’dra ste ’pho ba
med ||sems can rnams ni rmi lam lta bur dṅos med de || mkhyen pas rmi lam bźin du rtogs nas
chos ’di gsuṅ ||

byaṅ chub mchog (5) rab brda yi raṅ bźin khyod kyis brñes || de ni thob daṅ ma thob pa źes brjod
du med ||ji ltar byaṅ chub khyod kyis de bźin ’khor lo yaṅ || tshul daṅ tshul min ’jug
pa’i mtshan bral rab tu bskor ||

rgal nas sems can maṅ po bsam yas rab sgrol (6) ba || grol nas bciṅs pa’i naṅ na mchis pa śin
tu grol ||theg chen bla med ’di la ’gro ba dbugs ’byin ciṅ || ṅes ’byin mñam pa brñes pa
mya ṅan ’das la ’god ||

gaṅ na’aṅ sems can nam yaṅ mya ṅan ’das ma mchis || sems can gdod (7) nas rnam dag sems can
ñid mi sgrub ||sems can sgyu ma’i mtshan du byaṅ chub saṅs rgyas nas || ’di yi mtha’ rnams
sems can maṅ po rtogs par mdzad ||

nam mkha’ la ni gzugs rnams nam yaṅ mi snaṅ bźin || de ltar ’gro ba kun gyi gzugs ni (249b1)
gzugs ñid mtshuṅs ||chos de gzugs daṅ gzugs med gzugs min mtshan ñid de | gaṅ gis de ltar
don rnams yaṅ dag dben rtogs pa ||

ci tsam rgyal ba’i bsṅags pa dag gis dper bgyis pa || de dag thams cad bsṅags pa ’di la mthoṅ
(2) chags te ||raṅ gi yon tan rnams kyi ’dren bsṅags nam mkha’ ’dra || gñis med bsṅags brjod
de ni rgyal pa’i bsṅags pa’o ||

saṅs rgyas ’gro ba sad par mdzad ciṅ dmigs med pa || sems med sems ñid brñes pa khyod la phyag
’tshal lo ||ji ltar (3) ’dren pa kun gyi mi yi seṅ ge bsṅags || de ltar de bźin ñid phyir
yaṅ dag yon tan bsṅags ||

sems can thams cad bdag med mtshan ñid ye śes mñam || thams cad rtogs nas chos dbyiṅs rjes su
rig par bgyi ||chos kun ’dod chags bral ba (4) mtshan gyi tshul śes pa || des ni mñam pa
ñid kyis ’dren pa mchod par ’gyur ||

byaṅ chub sems dpa’ sems dpa’ chen po nam mkha’ mdzod kyis tsigs su bcad pa ’di dag smras ma
thag tu || nam mkha’ la ’dug pa’i khaṅ pa brtsegs pa bkod pa chen po (5) de’aṅ rnam pa drug
tu rab tu gyos so ||bar snaṅ las kyaṅ gaṅ saṅs rgyas bcom ldan ’das rnams kyis bskal pa
graṅs med pa bye ba khrag khrig brgya stoṅ du yaṅ dag par bsgrubs pa | bla na med pa yaṅ
dag par rdzogs pa’i byaṅ chub de ni byaṅ chub sems dpa’ sems (6) dpa’ chen po nam mkha’ mdzod
kyis tshigs su bcad ’i dbyaṅs kyis kun du brjod do ||byaṅ chub sems dpa’ de dag ni rmi
lam na’aṅ mṅon par źe źen pas dmigs par lta ba mi ’byuṅ ṅo ||gaṅ dag tshigs su bcad pa’i
chos kyi tshul ’di thos nas mos pa daṅ | (7) gaṅ yaṅ thos nas sgrub pa de dag ni ltar byaṅ
chub sems dpa’ nam mkha’ mdzod dag ltar seṅ ge’i sgra sgrogs pa bźin du | de dag kyaṅ seṅ
ge’i sgra sgrogs par ’gyur ro źes de lta bu’i sgra byuṅ ṅo ||de nas byaṅ chub sems dpa’ nam
mkha’ mdzod kyis tshigs su (250a) (250a1) bcad pa ’di dag smras nas bcom ldan ’das la ’di
skad ces gsol to ||bcom ldan ’das bdag kyaṅ ’dus pa chen po’i le’u’i chos kyi rnam graṅs
’di’i miṅ thos nas mi mjed kyi ’jig rten gyi khams ’dir bcom ldan ’das la blta ba daṅ |
phyag bgyi ba (2) daṅ | bsten bkur bgyi ba daṅ | chos kyi rnam graṅs ’di la yaṅ chos snaṅ
bar bgyi ba gaṅ chuṅ zad bstan pa’i slad du ’dir mchis so ||bcom ldan ’das gaṅ skyes bu dam
pa ’di dag gis chos kyi rnam graṅs ’di la raṅ raṅ gi chos la the tshom du gyur pa de ṅes
par bstan pa | (3) bcom ldan ’das de bźin gśegs pa la yoṅs su źus te | de bźin gśegs pa ṅes
pa’i blo la rab tu gnas pas de dag gi the tshom thams cad kyaṅ rab tu bsal ciṅ saṅs rgyas
kyi chos thams cad snaṅ bar bgyis pa de legs so ||

