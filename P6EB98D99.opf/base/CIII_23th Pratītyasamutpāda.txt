’phags pa nam mkha’ mdzod kyis źus pa | bam po gsum pa |rigs (4) kyi bu de la ji ltar na byaṅ
chub sems dpa’ rten ciṅ ’brel par ’byuṅ ba la jug pa’i śes pa la mkhas te | mtha’ gñis su
lta ba thams cad daṅ bral ba yin źe narigs kyi bu ’di la byaṅ chub sems dpa’ ’di sñam du
sems te |gaṅ rten pa de ni ci yaṅ ma yin pa |gaṅ (5) rten pa de ni dṅos po med pa |gaṅ rten
pa de ni yoṅs su ma grub pa |gaṅ rten ciṅ ’brel par ’byuṅ ba de ni mi rtag pa | sdug bsṅal
pa bdag med pa | źi ba |gaṅ rten ba de la ni bdag med | sems can med | srog med | gso
ba med | skyes bu med | gaṅ zag med | (6) śed las skyes med | śed bu med |gaṅ rten pa de la
ni yaṅ dag par ’byuṅ ba gaṅ yaṅ med |gaṅ rten pa de la ni ci yaṅ med pa | rtsol ba med pa
| stoṅ pa | mtshan ma med pa | dben pa | rgyu ba med pa | ma spros pa | spros pa med pa
ste |de’i phyir skye ba ni chos kho na skye | ’gag (7) pa ni chos kho na ’gag ste |’di la
bdag gam | sems can nam | srog gam | gso ba’am | skyes bu’am | gaṅ zag gam | śed las skyes
sam | śed bu med ces bya’o ||chos gaṅ dag rten ciṅ ’brel bar ’byuṅ ba de dag la ni skye ba
ci yaṅ med ciṅ bdag po med de |de’i (271a1) phyir chos thams cad ni rtswa daṅ | śiṅ daṅ
| rtsig pa daṅ | lam daṅ | mig yor lta bu źes bya ste |ji ltar phyi rol gyi dṅos po rnams
skye ba na skyed par byed pa med | ’gag pa na yaṅ ’gog par byed pa med pa de bźin du naṅ gi
chos rnams skye ba na yaṅ skyed par byed pa (2) med | ’gag pa na yaṅ ’gog bar byed pa med
de |gźan du na rkyen rnams yod na ’byuṅ gi rkyen ma tshaṅ na ’gog go sñam du sems te |de
ltar na śes pa la sbyor ba ni mthar lta ba thams cad rab tu spoṅ ṅo ||de la mthar lta ba
gaṅ źe na |mtha’ źes bya ba ni chad pa daṅ rtag pa ste | gaṅ de (3) mi skyed ciṅ rnam par
mi ’jig pa ni chad pa daṅ rtag pa daṅ bral ba ste | de’i phyir dag pas na mthar lta ba thams
cad rnam par dag pa ste |rigs kyi bu de ltar na byaṅ chub sems dpa’ rten ciṅ ’brel bar
’byuṅ ba la ’jug pa’i śes pa la mkhas te | mthar lta ba thams cad daṅ bral (4) ba yin no ||

