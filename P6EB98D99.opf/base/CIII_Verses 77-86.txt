de nas bcom ldan ’das kyis de’i tshe tshigs su bcad sa ’di dag gsuṅs so ||

(262a1) śes rab lta daṅ mun pa ñon moṅs gcod || rab tu bag chags ñon moṅs rab bsal ciṅ ||rgyu
daṅ rkyen daṅ byed pa ṅes par ston || mtha’ rnams thams cad yoṅs su gcod par byed ||

bdag daṅ sems can la yaṅ mi gnas śiṅ || gaṅ zag (2) srog la’aṅ rtag tu gnas pa med ||dṅos daṅ
dṅos med gñis las thar byed de || śes rab pha rol ’gro bar rab tu bstan ||

śes rab bdud las rgyal te ñon moṅs med || śes rab chu bo las bsgral rab tu sgrol ||śes rab ye
śes byed ciṅ rnam par spyod || (3) śes rab thar pa bde ba’i mchog kyaṅ ston ||

śes rab kyis ni bsgribs pa’i rtsa ba sbyoṅ || phuṅ po khams ni yoṅs su śes pa’i mtshan ||mtshan
daṅ mtshan gźi mtshuṅs mtshan grol byed pa || śes rab thob pa srid pa gsum na mdzes ||

yoṅs su dag spyod (4) śes rab ces bya ste || ’jig rten thams cad kyis ni mi gos spyod ||spyad
pa spyod pa rab tu rtogs par spyod || śes rab dag pa’i mi ni rnam par mdzes ||

mig lṅa dag ni yoṅs su dag byed ciṅ || dbaṅ po lṅa ni yoṅs su snaṅ bar byed ||’gro ba lṅa rnams
rab tu gcod (5) par byed || phuṅ po lṅa ni zad phyir chos ston to ||

pha rol tshu rol rtag tu mi gnas śiṅ || chos kyi dbyiṅs gnas gnas la śin tu gnas ||bar snaṅ
daṅ ni mtshuṅs mñam ’dra ba ste || saṅs rgyas ye śes rjes su mthun źig ’phags ||

rñed daṅ ma rñed gñi ga’i mtha’ (6) las grol || dbus la rtog pa kun rtog mi rtog pa ||gaṅ rnams
’phags pa thams cad soṅ ba yi || ’chi ba med pa’i lam du ’jug pa ston ||

sdug bsṅal śes śiṅ de bźin sred pa spaṅs || lam rnams ston ciṅ ’gog pa’aṅ rab tu ’chad ||bden
pa śes (7) par śes rab ’di ’jug ste || des ni sṅon gyi mtha’ yaṅ rab tu bcad ||

źiṅ rnams thams cad źiṅ mtshuṅs źiṅ ma yin || chos rnams thams cad chos mtshuṅs rab tu dben
||sems can thams cad bdag med sems can mtshuṅs || śes rab blos dbyod pas ni (262b1) ’di śes
so ||

rigs kyi bu de la byaṅ chub sems dpa’ rnams kyi bsod nams nam mkha’ daṅ mtshuṅs pa gaṅ źe na
|rigs kyi bu saṅs rgyas kyi chos ni nam mkha’ daṅ mtshuṅs te | de dag gi byaṅ chub kyi sems
kyi sa bon de yaṅ nam mkha’ daṅ mtshuṅs so ||rigs (2) kyi bu byaṅ chub sems dpa’i bsod
nams ji sñed mṅon par ’du byed pa de yaṅ byaṅ chub kyi sems daṅ mi ’bral te dge ba’i rtsa
ba bsags śiṅ bsags pa de dag kyaṅ thams cad mkhyen pa ñid du sṅo bar byed ciṅ de dag thams
cad kyaṅ nam mkha’ daṅ mtshuṅs par (3) tshad med par rab tu gnas so ||de la byaṅ chub sems
dpas ’di ltar nam mkha’ tshad med pa’i phyir bdag gis bsod nams tshad med pa mṅon par ’du
bya’o sñam du sems bskyed par bya’o ||de ci’i phyir źe na | tshad med par brtsams pas tshad
med pa’i don ’phel ba yin (4) te | de la byaṅ chub sems dpas bsod nams kyi tshogs tshad
med pa la brtson par bya’o ||

