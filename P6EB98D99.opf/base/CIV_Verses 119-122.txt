chos kyi raṅ bźin stoṅ pa sgyu ma ’dra || chos kyi mtshan ñid de ni sṅon ma ’tshal ||de phyir
khyod kyis sprul pa’i (3) khyo stsal te || bdag cag theg pa ’i mchog la des smin bgyis ||chos
’di thams cad yaṅ dag sprul pa ste || g-yo ba med ciṅ byed med sṅa nas stoṅ ||zag med
ye śes bdag gis rab rtogs te || slan chad ñon moṅs dbaṅ du mi mchi’o ||byaṅ (4) chub mchog
gi sems ni bskyed par bgyi || sems can thams cad mgron du gñer bar bgyi ||sems can rgya
chen khyod kyis phab pa bźin || bdag cag gis kyaṅ chos mchog char pa dbag ||’dren mchog thub
pas de dag luṅ bstan pa || khyed (5) cag ma ’oṅs dus na ’gyur ba ni ||spyad pa spyad nas
rgyal ba’i dbaṅ po dag || śin tu dul źes bya ba’i bde gśegs ’gyur ||

yaṅ de’i tshe na mi lṅa brgya gsad par chad de gsad du khrid pa las de dag gis bar snaṅ las
sems can rnams byaṅ chub sems (6) dpa’ nam mkha’ mdzod ces bya ba gaṅ ’jigs pa’i sems can
rnams la mi ’jigs pa sbyin pa źig yod kyis de la khyed cag phyag ’tshol cig daṅ gsad pa ’di
las thar bar ’gyur ro źes sgra źig thos so ||de nas de dag thams cad śi bas ’jigs (7) skrag
pas sgra skad gcig tu byaṅ chub sems dpa’ sems dpa’ chen po nam mkha’ mdzod la phyag ’tshal
lo || źes tshig de skad ces smras so ||tshig de skad ces smras ma thag tu skad cig de
ñid la bar snaṅ las mi lṅa brgya babs te | der lhags (285a1) nas gśed ma’i mi de dag la
’di skad ces smras so ||khyed cag gis mi dbul po ’di dag gsad de ci ruṅ | ṅed cag gi gos daṅ
rgyan rnams khyer la ṅed cag gis srog chod de mi ’di dag khye śig ||de dag chags pas ñon
pa’i phyir gsad par chad pa’i mi lṅa brgya (2) po de dag btaṅ ste | sprul ba’i skyes bu
de dag bsad do ||de nas mi bsad pa las btaṅ ba de dag gsod pas ’jigs śiṅ skrag pa las dbugs
’byin pa rñed pas byaṅ chub sems dpa’ nam mkha’ mdzod ga la ba der doṅ ste lhags nas | bcom
ldan ’das kyi źabs la (3) yaṅ mgo bos phyag ’tshal | byaṅ chub sems dpa’ nam mkha’ mdzod
la yaṅ thal mo sbyar te phyag ’tshal nas ’di skad ces gsol to ||skyes bu dam pa khyod kyis
bdag cag gi srog daṅ dbugs ’byin pa rñed par bgyis na | bdag cag chos gaṅ la nan tan du
bgyis bas bdag (4) la sman pa daṅ | gźan la sman pa la źugs par ’gyur ba’i chos bstan pa
bdag cag la bstsal du gsol |byaṅ chub sems dpa’ nam mkha’ mdzod kyis smras pa | rigs kyi
bu khyed cag bla na med pa yaṅ dag par rdzogs pa’i byaṅ chub tu sems skyed cig daṅ | ’di ltar
khyer rnams (5) bdag la phan pa daṅ | gźan la phan par źugs par ’gyur ro ||de dag la de
skad ces smras pa daṅ | bla na med pa yaṅ dag par rdzogs pa’i byaṅ chub tu sems bskyed do
|| de dag la byaṅ chub sems dpa’ nam mkha’ mdzod kyis brgya stoṅ ri ba’i ras bcos bu zuṅ
cig byin te |(6) grogs po dag ras bcos bu zuṅ ’di de bźin gśegs pa la gsol cig || de dag
thams cad kyis ras bcos bu zuṅ de de bźin gśegs pa’i sku la mṅon par gsol te |de dag thams
cad bcom ldan ’das kyis bskal pa bgraṅ ba las ’das pa na | byaṅ chub kyi phyogs kyi (7) chos
tshul yaṅ dag par bsgrubs nas mi ’jigs pa sbyin pa źes bya ba’i de bźin gśegs pa ’jig
rten du ’byuṅ ṅo źes luṅ bstan to ||

.

de nas tshe daṅ ldan śā ri’i bus byaṅ chub sems dpa’ nam mkha’ mdzod la ’di skad ces smras so
|| rigs kyi bu khyod kyis gaṅ mi skam mi zad (285b1) mi deṅs pa’i nam mkha’ la mdzod bźag
nas ji srid lon |nam mkha’ mdzod kyis smras pa | btsun pa śā ri’i bu ’di ji sñam du sems
| ji nam mkha’ skam pa’am zad pa yod dam deṅs par ’gyur ram |smras pa rigs kyi bu de lta
ma yin no ||smras pa | btsun pa śā ri’i bu de bźin du byaṅ chub de ni nam (2) mkha’i ṅo bo
ñid kyi mtshan ñid de la bdag gi dge ba’i rtsa ba rnams der bsṅos pas de bas na nam mkha’
la mdzod mi skam mi zad mi deṅs so ||yaṅ khyod kyis nam mkha’ la mdzod bźag nas ji srid lon
źes zer ba ni kho bos byaṅ chub tu sems bskyed nas ji srid lon pa de srid do ||smras pa
rigs (3) kyi bu khyod kyis byaṅ chub tu sems bskyed nas ji srid lon ||smras pa | bcom ldan
’das kyi mkhyen pas mkhyen to ||de nas gnas brtan śā ri’i bus || bcom ldan ’das la ’di skad
ces gsol to || bcom ldan ’das byaṅ chub sems dpa’ nam mkha’ mdzod kyis byaṅ chub tu sems
bskyed nas (4) ji srid lags ||bcom ldan ’das kyis bka’ stsal pa | śā ri’i bu gal te de
bźin gśegs pas gnas ’di bstan na lha daṅ bcas pa’i ’jig rten rnams myos par ’gyur ro ||gsol
pa | bcom ldan ’das ’khor ’di na sems can gaṅ rnams rtog pa maṅ źiṅ dad par ’gyur ba dag
(5) mchis kyis bśad du gsol ||bcom ldan ’das kyis bka’ stsal pa | śā ri’i bu ’di lta ste
dper na gaṅ gā’i kluṅ gi bye ma sñed kyi ’jig rten gyi khams na gaṅ gā’i kluṅ gi bye ma ji
sñed kyi saṅs rgyas kyi źiṅ rdul phra rab kyi rdul sñed kyis yoṅs su gaṅ bar gyu te | rdul
phra rab kyi rdul de dag ji (6) sñed yod pa de sñed kyi bskal pa brgya stoṅ źiṅ rdul phra
mo cig bźag la de lta bur bgraṅ ba daṅ mtshan ma bźag pa de sñed kyi rdul phra mo thams
cad ni zad par ’gyur gyi ji srid nas byaṅ chub sems dpa’ nam mkha’ mdzod kyis bla na med pa
yaṅ dag par rdzogs pa’i byaṅ chub tu sems bskyed (7) pa’i bskal pa graṅs med pa bye ba khrag
khrig brgya stoṅ de dag la zad pa gaṅ yaṅ med do ||śā ri’i bus gsol pa | bcom ldan ’das
gaṅ gi thad nas byaṅ chub sems dpa’ nam mkha’ mdzod kyis daṅ po byaṅ chub tu sems bskyed
pa’i de bźin gśegs pa de’i mtshan ci źes bgyi ||bcom ldan ’das (286a1) kyis bka’ stsal pa
| yaṅ śā ri’i bu de’i tshe de’i dus na rin po che bkod pa źes bya ba’i bskal pa la saṅs
rgyas kyi źiṅ thams cad ston pa’i ’jig rten gyi khams su de bźin gśegs pa dgra bcom pa yaṅ
dag par rdzogs pa’i saṅs rgyas rig pa daṅ źabs su ldan (2) pa | bde bar gśegs pa | ’jig rten
mkhyen pa | skyes bu ’dul ba’i kha lo sgyur ba bla na med pa | lha daṅ mi rnams kyi ston
pa saṅs rgyas bcom ldan ’das smon lam thams cad las śin tu byuṅ ba rin po che’i gzi brjid
’phags pa’i rgyal po źes bya ba ’jig rten du byuṅ ste |(3) yaṅ śā ri’i bu de bźin gśegs
pa de’i saṅs rgyas kyi źiṅ gi yon tan bkod pa de dag ni tshe’i tshad bskal par gnas kyaṅ
bśad par sla ba ma yin no ||śā ri’i bu de bźin gśegs pa de’i ’khor gyi dkyil ’khor ni ’jig
rten gyi khams stoṅ gi tshad du gyur te | byaṅ chub sems dpa’i (4) dge ’dun ni bgraṅ ba las
’das pa źig byuṅ ṅo ||śā ri’i bu de’i dus na ’jig rten gyi khams de na stoṅ gsum gyi ’khor
los sgyur ba’i rgyal po lha thams cad kyis dbaṅ bskur ba źes bya ba źig byuṅ ste | rin
po che’i mdzod bsam gyis mi khyab bo ||de’i bu rdzus te skyes pa raṅ gi (5) gzi brjid kyis
mṅon par grub pa dgu khri drug stoṅ yod do ||de ci’i phyir źe na | saṅs rgyas kyi źiṅ de
na bud med kyi miṅ yaṅ med do ||śā ri’i bu de bźin gśegs pa de’i tshe’i tshad kyaṅ bskal
pa stoṅ phrag brgya thub bo ||de nas rgyal po lha thams cad kyis dbaṅ bskur bas bar gyi (6)
bskal pa bźi bcur | bcom ldan ’das de la bsñen bkur daṅ rim gror byas te ñin gcig la ’god
pa yaṅ ri rab bye ba stoṅ sñed kyi rin po che’i phuṅ po zad par ’gyur ba de lta bus bsñen
bkur daṅ rim gro byas so ||de nas rgyal po de bsod nams kyis brtan pas bu’i tshogs daṅ |
(7) groṅ gi mi rnams daṅ | ’khor rnams daṅ bcas te bla na med pa yaṅ dag par rdzogs pa’i
byaṅ chub tu sems bskyed do ||śā ri’i bu de’i tshe de’i dus na ’khor los sgyur ba’i rgyal
po lha thams cad kyis dbaṅ bskur ba źes bya ba de gźan źig yin pa sñam du khod sems na de
de ltar mi blta’o ||(286b1) de ci’i phyir źe na | byaṅ chub sems dpa’ nam mkha’ mdzod de’i
tshe de’i dus na stoṅ gsum gyi ’khor los sgyur ba’i rgyal po lha thams cad kyis dbaṅ bskur
ba źes bya bar gyur to ||de nas bcom ldan ’das la tshe daṅ ldan pa śā ri’i bus ’di skad
ces gsol to ||kye ma byaṅ chub sems (2) dpa’ nam mkha’ mdzod ’dis bsam gyis mi khyab pa’i
go cha bgos te | bcom ldan ’das de srid nas theg pa la rab tu źugs pa ṅo mtshar to ||bcom
ldan ’das de ’dra ba’i spyod pas di ’dra ba’i chos kyi mthu chen po rñed par nus so ||bcom
ldan ’das kyis bka’ stsal pa | (3) śā ri’i bu byaṅ chub sems dpa’ nam mkha’ mdzod ’dis gaṅ
gā’i kluṅ gi bye ma sñed kyi saṅs rgyas bcom ldan ’das rnams la rim gro daṅ bsti staṅ byas
te byaṅ chub kyi sems yoṅs su sbyaṅs so ||gaṅ gā’i kluṅ gi bye ma sñed kyi byaṅ chub kyi
sems yoṅs su dag pas bsam pa (4) yoṅs su sbyaṅs te |gaṅ gā’i kluṅ gi bye ma sñed kyi bsam
pa yoṅs su dag pas sbyor ba yoṅs su sbyaṅs |gaṅ gā’i kluṅ gi bye ma sñed kyi sbyor ba yoṅs
su dag pas lhag pa’i bsam pa yoṅs su sbyaṅs |gaṅ gā’i kluṅ gi bye ma sñed kyi lhag pa’i
bsam pa yoṅs su dag pas sbyin (5) pa’i pha rol tu phyin pa yoṅs su sbyaṅs |gaṅ gā’i kluṅ
gi bye ma sñed kyi sbyin pa’i pha rol tu phyin pa yoṅ su dag pas tshul khrims khyi pha rol
tu phyin pa yoṅs su sbyaṅ |gaṅ gā’i kluṅ gi bye ma sñed kyi tshul khrims kyi pha rol tu phyin
pa yoṅs su dag pas bzod pa’i pha rol tu phyin pa yoṅs su (6) sbyaṅs |gaṅ gā’i kluṅ gi
bye ma sñed kyi bzod pa’i pha rol tu phyin pa yoṅs su dag pas brtson ’grus kyi pha rol tu
phyin pa yoṅs su sbyaṅs |gaṅ gā’i kluṅ gi bye ma sñed kyi brtson ’grus kyi pha rol tu phyin
pa yoṅs su dag pas bsam gtan gyi pha rol tu phyin pa yoṅs su sbyaṅs |gaṅ gā’i (7) kluṅ
gi bye ma sñed kyi bsam gtan gyi pha rol tu phyin pa yoṅs su dag pas śes rab kyi pha rol tu
phyin pa yoṅs su sbyaṅs |gaṅ gā’i kluṅ gi bye ma sñed kyi śes rab kyi pha rol tu phyin pa
yoṅs su dag pas thabs kyi pha rol tu phyin pa yoṅs su sbyaṅs |gaṅ gā’i kluṅ gi bye ma sñed
kyi thabs kyi pha rol tu (287a1) phyin pa yoṅs su dag pas sems can thams cad la khoṅ khro
ba med pa’i sems daṅ | thogs pa med pa’i ’od zer yoṅs su sbyaṅs |gaṅ gā’i kluṅ gi bye ma
sñed kyi sems can thams cad la khoṅ khro ba med pa’i sems daṅ | thogs pa med pa’i ’od zer
yoṅs su dag (2) pas byams pa chen po yoṅs su sbyaṅs pa nas | sñiṅ rje chen po daṅ | dga’
ba chen po daṅ | btaṅ sñoms chen po daṅ | mṅon par śes pa chen po’i ye śes kyi bar du yoṅs
su sbyaṅs so ||de bźin du lus yoṅs su dag pa daṅ | ṅag yoṅs su dag pa daṅ | sems (3) yoṅs
su dag pa ste | gaṅ gā’i kluṅ gi bye ma sñed kyi sems yoṅs su dag pas skyes bu chen po’i
mtshan gcig yoṅs su sbyaṅs so ||de bźin du sbyar te | skyes bu chen po’i mtshan sum cu rtsa
gñis thams cad nas | skyes bu chen po’i mtshan thams cad yoṅs su dag pas dge ba’i (4) rtsa
ba’i bar du des | gaṅ gā’i kluṅ gi bye ma sñed las ’das pa’i dge ba’i rtsa ba rnams yoṅs
su dag pas nam mkha’ mdzod ’di yoṅs su dag par byaṅ chub sems dpa’ nam mkha’ mdzod ’dis
yoṅs su sbyaṅs so ||śā ri’i bu byaṅ chub sems dpa’ nam mkha’ mdzod ’dis nam mkha’ (5) las
byaṅ chub sems dpa’i spyod pa thams cad ston te | śā ri’i bu ji ltar nam mkha’ la zad pa
med pa de bźin du rigs kyi bu ’di’i smon lam daṅ spyod pa thams cad yoṅs su dag pas gaṅ la
yaṅ zad pa med do || des na ’di nam mkha’ mdzod ces bya’o ||bstan pa ’di bśad pa na byaṅ
(6) chub sems dpa’ khri loṅs spyod mi zad pa daṅ | lag na rin po che daṅ | nam mkha’ mdzod
kyi smon lam yoṅs su bskaṅ ba’i bzod pa skyes so ||

de nas byaṅ chub sems dpa’ chos kyi rgyal po źes bya ba des byaṅ chub sems dpa’ nam mkha’ mdzod
la ’di skad ces smras so || (7) rigs kyi bu bdag cag gis nam mkha’ las chos bsgrags pa’i
mdzod mñan to ||nam mkha’ mdzod kyis smras pa | de’i phyir rigs kyi bu gus pa daṅ bcas
śiṅ źe sa daṅ bcas par ’dug la | nam mkha’ ’di la ston par ’du śes skyed cig daṅ | chos mñan
pa’i mdzod thos (287b1) so ||de nas byaṅ chub sems dpa’ chos kyi rgyal po daṅ ’khor de
dag thams cad thal mo sbyar nas nam mkha’ la phyag ’tshal te ’khod do ||de nas byaṅ chub sems
dpa’ nam mkha’ mdzod kyi byin gyi rlabs kyis bar snaṅ las tshigs su bcad pa ’di dag byuṅ
ṅo ||

