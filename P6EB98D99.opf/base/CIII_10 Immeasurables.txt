rigs kyi bu tshad med pa bcu po ’di dag ni gaṅ byaṅ chub sems dpas bsod nams kyi tshogs kyis
yoṅs su rdzogs par bya ba ste | bcu gaṅ źe na |’di lta ste | mtshan daṅ dpe (5) byad bzaṅ
po yoṅs su rdzogs pas lus kyi rgyan tshad med pa yoṅs su rdzogs par bya ba daṅ |sems can
thams cad kyi rjes su soṅ ba’i dbyaṅs kyi dkyil ’khor rnam par dag pas ṅag gi rgyan tshad
med pa yoṅs su rdzogs par bya ba daṅ |sems can thams cad kyi (6) sems kyi rjes su ’jug pas
sems kyi rgyan tshad med pa yoṅs su rdzogs par bya ba daṅ ||spyod pa daṅ ye śes daṅ spyod
lam tshad med pas sems can yoṅs su smin par bya ba tshad med pa yoṅs su rdzogs par bya ba
daṅ |rnam pa tshad med pa rnams kyis saṅs rgyas kyi (7) źiṅ yoṅs su dag pa tshad med pa la
yoṅs su rdzogs par bya ba daṅ |bsod nams daṅ sems ṅes par rtog pa daṅ dpyod pa tshad med
pas saṅs rgyas kyi spyod lam tshad med pa yoṅs su rdzogs par bya ba daṅ |rgyan bkod pa thams
cad daṅ spyod pa thams cad kyis byaṅ chub (263a1) kyi sñiṅ po’i rgyan tshad med pa yoṅs
su rdzogs par bya ba daṅ |gtan pa med pa’i mchod sbyin yoṅs su rdzogs pas mdzod spu yoṅs
su spyad pa tshad med pa yoṅs su rdzogs par bya ba daṅ |bla ma la rim gro byed ciṅ ’dud pa
tshad med pa daṅ ṅa rgyal bcom pa tshad (2) med pas dbu’i gtsug tor spyi gtsug bltar mi
mthoṅ ba tshad med pa yoṅs su rdzogs par bya ba daṅ |sgyu daṅ g-yo med par ’oṅ ba daṅ ’gro
ba daṅ ’thun par ’dzin pas don yod par rnam par gnon pa tshad med pa yoṅ su rdzogs par bya
ba ste |rigs kyi bu tshad med pa bcu po de (3) dag ni gaṅ byaṅ chub sems dpas bsod nams
kyi tshogs kyis yoṅs su rdzogs par bya ba’o ||gźan yaṅ rigs kyi bu nam byaṅ chub sems dpa’
sems nam mkha’ daṅ mtshuṅs par gyur ba de nam mkha’ tshad med pas de’i rtsom pa thams cad
kyaṅ tshad med par kun du gnas (4) te | de bas na bsod nams nam mkha’ daṅ mtshuṅs źes bya’o
||

rigs kyi bu de la ji ltar na byaṅ chub sems dpa’ ye śes nam mkha’ daṅ mtshuṅs pa yin źe na |gaṅ
sems can thams cad kyi sems la ye śes des khyab par byed ciṅ | sems can thams cad kyi
sems (5) ’dod chags daṅ bcas pa’i sems kyaṅ ’dod chags daṅ bcas pa’i sems su yaṅ dag pa ji
lta ba bźin du rab tu śes so ||źe sdaṅ daṅ bcas pa’i sems kyaṅ źe sdaṅ daṅ bcas pa’i sems
su yaṅ dag pa ji lta ba bźin du rab tu śes so ||gti mug daṅ bcas pa’i (6) sems kyaṅ gti mug
daṅ bcas pa’i sems su yaṅ dag pa ji lta ba bźin du rab tu śes so ||ñe ba’i ñon moṅs pa
daṅ bcas pa’i sems kyaṅ des ñe ba’i ñon moṅs pa daṅ bcas pa’i sems su yaṅ dag pa ji lta ba
bźin du rab tu śes so ||des bdag ’dod chags (7) med pa’i chos kyi raṅ bźin las ma g-yos par
sems can gźan rnams daṅ gaṅ zag gźan dag la ’dod chags ’dul ba’i phyir chos ’chad do ||des
bdag ñid źe sdaṅ med pa’i chos kyi raṅ bźin las ma g-yos par sems can gźan rnams daṅ gaṅ
zag gźan dag la (263b1) źe sdaṅ ’dul ba’i phyir chos ’chad do ||des bdag ñid gti mug med
pa’i chos kyi raṅ bźin las ma g-yos par sems can gźan rnams daṅ gaṅ zag gźan dag la gti
mug ’dul ba’i phyir chos ’chad do ||des bdag ñid ñe ba’i ñon moṅs pa med pa’i chos kyi raṅ
bźin (2) las ma g-yos par sems can gźan rnams daṅ | gaṅ zag gźan dag la ñon moṅs pa thams
cad ’dul ba’i phyir chos ’chad do ||des ’dod chags daṅ | źe sdaṅ daṅ | gti mug gi ñon moṅs
pa rnam par dag par bya ba’i phyir chos ’chad do ||’dod chags daṅ | (3) źe sdaṅ daṅ | gti
mug daṅ ñe ba’i ñon moṅs pa’i sems la dman par yaṅ yaṅ dag par rjes su mi mthoṅ | ’dod chags
daṅ | źe sdaṅ daṅ | gti mug daṅ ñe ba’i ñon moṅs pa med pa’i sems la mchog tu yaṅ yaṅ
dag par rjes su mi mthoṅ ṅo ||de ci’i phyir źe na | ’di (4) ltar byaṅ chub sems dpa’ de gñis
su med pa’i mtha’i sgo nas chos kyi dbyiṅs yoṅs su śes te | chos kyi dbyiṅs gaṅ yin pa
de ’dod chags kyi dbyiṅs | chos kyi dbyiṅs gaṅ yin pa de źe sdaṅ gi dbyiṅs | chos kyi dbyiṅs
gaṅ yin de gti mug gi dbyiṅs | chos kyi (5) dbyiṅs gaṅ yin pa de ñon moṅs pa’i dbyiṅs
so ||de bas na chos thams cad chos kyi dbyiṅs su yaṅ dag par ’du’o źes bya ste | chos kyi
dbyiṅs ni gar yaṅ ’gro ba’aṅ med | mi ’gro ba’aṅ med do ||chos thams cad ni chos kyi dbyiṅs
kyi rjes su soṅ ste | gaṅ bdag (6) gi dbyiṅs śes pa des chos kyi dbyiṅs kyaṅ śes so ||de
ltar na chos kyi dbyiṅs daṅ bdag gi dbyiṅs de dag mi gñis so ||de ci’i phyir źe na | bdag
rnam par dag pas chos kyi dbyiṅs kyaṅ rnam par dag go ||de bźin du chos thams cad kyaṅ rnam
par dag pa ste | (7) gaṅ rnam par dag pa de rab tu snaṅ ba’o ||gaṅ rab tu snaṅ ba de bla
gab med pa’o ||gaṅ bla gab med pa de la mtshan ma thams cad kyi skabs med do ||gaṅ mtshan
ma med pa de la gnas pa gaṅ yaṅ med de | mi gnas pa ni nam mkha’o ||gaṅ de ltar ye śes kyi
rjes su (264a1) ’gro źiṅ ye śes des chos thams cad kyi rjes su ’gro ba de ni byaṅ chub
sems dpa’i ye śes nam mkha’ daṅ mtshuṅs pa’o ||

rigs kyi bu de la byaṅ chub sems dpa’i saṅs rgyas kyis gnaṅ ba’i saṅs rgyas rjes su dran pa
gaṅ źe na |gaṅ tshul khrims (2) las saṅs rgyas rjes su dran źiṅ zag pa med pa’i tshul khrims
las kyaṅ mi ñams pa’o ||tiṅ ṅe ’dzin las saṅs rgyas rjes su dran źiṅ chos kyi dbyiṅs mñam
pa thams cad las kyaṅ mi ’gyur ba’o ||śes rab las kyaṅ saṅs rgyas rjes su dran źiṅ chos
thams cad rgyu ba (3) med par yaṅ rnam par mi rtog pa’o ||rnam par grol ba las saṅs rgyas
rjes su dran źiṅ sems gñis pa la yaṅ mi gnas pa’o ||rnam par grol ba’i ye śes mthoṅ ba las
saṅs rgyas rjes su dran źiṅ śes pa thams cad la yaṅ mi chags pa’o ||stobs las saṅs (4) rgyas
rjes su dran źiṅ dus gsum mtshuṅs pa’i ye śes las kyaṅ mi g-yo ba’o ||mi ’jigs pa las
saṅs rgyas rjes su dran źiṅ zag pa thams cad daṅ lhan cig tu yaṅ mi gnas pa’o ||saṅs rgyas
kyi chos thams cad las kyaṅ saṅs rgyas rjes su dran(mss dwan) źiṅ chos kyi dbyiṅs (5) mñam
pa ñid du yaṅ rnam par mi rtog pa’o ||gźan yaṅ saṅs rgyas rjes su dran pa ni gaṅ gzugs
las saṅs rgyas yaṅ dag par rjes su mi mthoṅ la | gzugs kyi ṅo bo ñid śes pas dran pa’i ye
śes kyi rjes su yaṅ ’gro ba’o ||de bźin du tshor ba daṅ || ’du śes (6) daṅ | ’du byed daṅ
| rnam par śes pa las saṅs rgyas yaṅ dag par rjes su mi mthoṅ la | rnam par śes pa’i ṅo bo
ñid śes pas dran pa’i ye śes kyi rjes su yaṅ ’gro ba’o ||phuṅ po daṅ | khams daṅ | skye mched
rnams las saṅs rgyas yaṅ dag par rjes su mi (7) mthoṅ la | phuṅ po daṅ khams daṅ skye
mched kyi ṅo bo ñid śes pas dran pa’i ye śes kyi rjes su yaṅ ’gro ba’o ||gaṅ yaṅ chos thams
cad kyi ṅo bo ñid śes pas śes rab che ba’i dran pa de ni yid la byed pa thams cad med de
| lta ba thams cad kun nas ldaṅ ba med pa’o ||(264b1) gaṅ de lta bu rñog pa med pa’i dran
pas dran pa ñe bar gźag pa śes pa de ni saṅs rgyas kyis gnaṅ ba’i saṅs rgyas rjes su dran
pa źes bya’o ||gźan yaṅ saṅs rgyas rjes su dran pa ni gaṅ spyod lam thams cad du saṅs rgyas
la mṅon par chags par mi byed do || ’greṅ ba daṅ | (2) ’chag pa daṅ | ’dug pa daṅ | ñal
ba daṅ | ’gro ba daṅ | ’oṅ ba daṅ | smra ba daṅ | mi smra bar yaṅ saṅs rgyas la mṅon par
chags par mi byed do ||de mṅon par ma chags pas dran pa’aṅ dran par mi byed mi dran pa’aṅ
dran par mi byed do ||de dran pa yid la mi byed (3) pas gzugs daṅ | mtshan daṅ chos ñid du’aṅ
saṅs rgyas rjes su mi dran no ||rigs kyi bu ’di ni saṅs rgyas kyis gnaṅ ba’i saṅs rgyas
rjes su dran pa ste gaṅ la mtshan ma daṅ dmigs pa thams cad kun du spyod pa med pa’o ||

rigs kyi bu de la byaṅ chub sems (4) dpa’ rnams kyi saṅs rgyas kyis gnaṅ ba’i chos rjes su dran
pa gaṅ źe na |chos źes bya ba ni ’dod chags med pa’o ||de la gaṅ chos ci la chags kyaṅ
ruṅ de dag la chos rjes su dran pa gaṅ yaṅ med do ||chos źes bya ba ni kun gźi med pa’o ||de
la gaṅ chos gaṅ la (5) sbyor ba de dag la chos rjes su dran pa gaṅ yaṅ med do ||chos źes
bya ba ni ñe bar źi ba ste | gaṅ sems daṅ yid ’bar bar byed pa de dag la chos rjes su dran
pa gaṅ yaṅ med do ||chos źes bya ba ni mtshan ma med pa ste | gaṅ mtshan ma’i rjes su
’braṅ ba’i rnam par (6) śes pa de dag la chos rjes su dran pa gaṅ yaṅ med do ||chos źes bya
ba ni ’dus ma byas pa ste | gaṅ ’dus byas su rab tu gźag pa la gnas pa de dag la chos rjes
su dran pa gaṅ yaṅ med do ||yaṅ chos rjes su dran pa ni gaṅ gis ’du byed thams cad skye
ba med par (7) mthoṅ ba ste | yaṅ dag pa ñid skyon med pa la ’jug pa’o ||byaṅ chub sems dpas
chos thams cad raṅ bźin gyis ma skyes par rig nas mi skye ba’i chos la bzod pa rab tu
’thob bo ||gaṅ de lta bu’i gnas ni yaṅ dag pa’i chos kyi gnas so ||gaṅ gis de ltar mṅon (265a1)
par rtogs pa de ni chos thams cad mṅon par rtogs pa ste | ’di ni slob pa daṅ | mi slob
pa daṅ | raṅ saṅs rgyas daṅ | byaṅ chub sems dpa’ daṅ | yaṅ dag par rdzogs pa’i saṅs rgyas
rnams kyis mṅon par rtogs pa’o ||de ltar mñam par gźag pa ni (2) ’phags pa thams cad kyi
rnam par grol ba ste | de la chos gaṅ yaṅ kun du spyod pa med do ||chos gaṅ yaṅ kun du
spyod pa med pa de ni saṅs rgyas kyis gnaṅ ba’i chos rjes su dran pa’o ||

rigs kyi bu de la byaṅ chub sems dpa’i saṅs rgyas kyis gnaṅ ba’i dge ’dun rjes su dran pa gaṅ
(3) źe na |dge ’dun źes bya ba ni ’dus ma byas pa ste | mṅon par ’du byed pas rjes su dran
par mi nus so ||gaṅ na lus kyi las daṅ ṅag gi las daṅ yid kyi las kun du spyod pa med pa
de ni mṅon par ’du mi byed pa śes bya’o ||de la ’dus byas źes bya ba ni gdags pa daṅ tha
sñad do ||(4) ’dus ma byas ni gdags pa thams cad yaṅ dag par ’joms pa’o || tha sñad thams
cad las yaṅ dag par ’das pa ste |rigs kyi bu ’di ni saṅs rgyas kyis gnaṅ ba’i dge ’dun rjes
su dran pa’o ||

rigs kyi bu de la byaṅ chub sems dpa’i saṅs rgyas kyis gnaṅ ba’i gtoṅ ba (5) rjes su dran pa
gaṅ źe na |gtoṅ ba źes ba źes bya ba ni phuṅ po thams cad ’dor źiṅ rab tu gtoṅ ba’o ||de
ci’i phyir źe na | des chos gaṅ yaṅ btaṅ ba med do ||’di ltar de la gaṅ gtoṅ ba’i chos gaṅ
yaṅ snaṅ bar mi ’gyur te ||’di la gaṅ chos thams cad mi ’dzin pa de ni gtoṅ (6) ba’i mchog
go ||gaṅ mi ’dzin pa de ni mi gtoṅ ṅo ||gaṅ mi gtoṅ ba de ni mi sñems so ||gaṅ mi sñems
pa de ni dmigs par mi byed do ||dmigs par mi byed pa de la sems rgyu ba med do ||rgyu ba med
pa ni sems kyis rnam par rig pa med pa’o ||gaṅ la sems kyis (7) rnam par rig pa med pa
de ni rnam par śes pa mi gnas pa’o ||rnam par śes pa mi gnas pa de ni saṅs rgyas kyis gnaṅ
ba’i gtoṅ ba rjes su dran pa’o ||gaṅ yaṅ byaṅ chub sems dpa’i gtoṅ ba de ni thams cad mkhyen
par bsṅos pa ste | gaṅ thams cad mkhyen pa ni chos (265b1) thams cad kyi mñam pa ñid do
||gaṅ mñam pa ñid la gnas pa ni rab tu gtoṅ źiṅ byaṅ chub tu ’aṅ bsṅo ste | de rjes su dran
yaṅ chos gaṅ yaṅ rjes su dran pa med do ||de ci’i phyir źe na |thams cad mkhyen pa ni
chos daṅ chos ma yin pa gñis daṅ ldan pa ma yin te | gaṅ ’di gñis (2) su med pa de yid la
byed pa ci yaṅ med do ||rigs kyi bu de ltar chos śes pa la rab tu sbyor ba’i byaṅ chub sems
dpa’ ni saṅs rgyas kyis gnaṅ ba’i gtoṅ ba rjes su dran pa yin no ||

rigs kyi bu de la byaṅ chub sems dpa’i saṅs rgyas kyis gnaṅ ba’i tshul khrims rjes su dran (3)
pa gaṅ źe na |tshul khrims źes bya ba ni ’dus ma byas pa ste | zag pa med pa | smon lam
med pa | lhun gyis grub pa | brtul źugs grub pa | brtul źugs thams cad yoṅs su rdzogs pa
ste | rnam par rig pa’i mtshan ñid ma yin no ||tiṅ ṅe ’dzin gyis gnas te | (4) sems kyi dmigs
pa’i gnas ma yin no ||śes rab kyi rtsa ba ste | spros pa’i mtshan ñid ma yin no ||rnam
par grol ba’i rgyu ’thun pa ste | gñis kyis rab tu phye ba ma yin no |mkhas pas rab tu bsṅags
pa ste | gzugs snaṅ ba ma yin no ||ñon moṅs pa źi ba (5) ste | so so rnam par rig pa’i
mtshan ñid ma yin no ||bde ba thams cad kyi rjes su ’gro źiṅ gñen pos bskyed pa ma yin te
gaṅ de lta bu’i tshul khrims rjes su dran źiṅ dran pa la rñog pa med pa de ni rigs kyi bu
saṅs rgyas kyis gnaṅ ba'i tshul khrims rjes su dran pa źes (6) bya’o ||

rigs kyi bu de la byaṅ chub sems dpa’i saṅs rgyas kyis gnaṅ ba’i lha rjes su dran pa gaṅ źe
na |lha’i ris gñis rjes su dran par bya ste | gñis gaṅ źe na |gnas gtsaṅ ma’i ris kyi lha
daṅ skye ba gcig gis thogs pa’i byaṅ chub sems dpa’ dga’ ldan gyi gnas (7) na ’khod pa rnams
so ||de la byaṅ chub sems dpa’ gnas gtsaṅ ma’i ris kyi lha rnams rjes su dran no ||yaṅ
skye ba gcig gis thogs pa’i byaṅ chub sems dpa’ dga’ ldan gyi gnas na gaṅ dag ’khod pa de
dag ni spyi bo lta bu bcus rjes su dran te bcu gaṅ źe na |

