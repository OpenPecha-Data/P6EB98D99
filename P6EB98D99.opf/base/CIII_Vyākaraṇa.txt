chos gtan la ’bebs pa bstan pa ’di bśad pa na | lha daṅ | mi daṅ | lha ma yin daṅ | mi ’am ci
daṅ | lto ’phye chen po’i srog chags khrag khrig phrag bdun cu rtsa gñis bla na med pa yaṅ
dag par rdzogs pa’i byaṅ chub tu sems bskyed do ||byaṅ chub sems dpa’ sum khri ñis stoṅ
ni (4) mi skye ba’i chos la bzod pa thob par gyur to ||stoṅ gsum gyi stoṅ chen po’i ’jig
rten gyi khams ’di yaṅ rnam pa drug tu rab tu g-yos so ||snaṅ ba chen pos kyaṅ ’jig rten gyi
khams khyab par gyur to ||lha brgya stoṅ dag kyaṅ me tog gi char rab tu ’bebs śiṅ sil sñan
dag (5) kyaṅ dgrol nas | ’di skad ces gaṅ dag bstan pa ’di thos nas mos pa daṅ | ’dzin
pa dag nan tan byed pa’i sems can de dag ni saṅs rgyas kyi yul du rjes su doṅ ba yin no ||gaṅ
du saṅs rgyas bcom ldan ’das rnams ’byuṅ ba’i saṅs rgyas kyi źiṅ ’di thams cad mkhas
pa rnams kyis (6) rgyan gyis legs par brgyan pa byas te phyag bya’o ||de ci’i phyir źe na
| saṅs rgyas byuṅ bar gyur na chos ’di lta bu ’di rab tu ston par ’gyur ro || skyes bu dam
pa bsam gyis mi khyab pa’i chos daṅ ldan pa ’di dag kyaṅ mthoṅ bar ’gyur ro źes ched du brjod
pa ched du brjod do ||de nas bcom (7) ldan ’das kyis źus pa luṅ bstan pas byaṅ chub sems
dpa’ sems dpa’ chen po nam mkha’ mdzod mṅon du raṅs par mdzad pas | mu tig gi dra ba ’od
dri ma med ciṅ rnam par dag pa stoṅ gsum yoṅs su gaṅ ba ri ba bcom ldan ’das kyi sku la
mṅon par gsol nas bcom ldan ’das (281b1) la ’di skad ces gsol to ||saṅs rgyas bcom ldan ’das
rnams kyi ye śes ni chags pa mi mṅa’ źiṅ sgrib pa mi mṅa’ ba | bstan pa ’di ni rgyun mi
’chad pa | de bźin gśegs pa ni sems can thams cad kyi sems la gzigs śiṅ dbaṅ po mchog daṅ
mchog ma yin pa mkhyen pa’i ye śes (2) la mkhas pa’o ||bcom ldan ’das kyis ’di ’dra ba’i
chos kyi tshul gyi rnam pa bstan pa des ’khor thams cad kyi sems tshims par gyur to ||theg
pa chen po ’di yaṅ rgyas par rjod pa mdzad par gyur to ||phyogs bcu’i ’jig rten gyi khams
nas ’dus pa’i byaṅ byaṅ chub sems dpa’ ’di dag la (3) yaṅ chos kyi snaṅ ba chen pos rgyas
par mdzad par gyur to ||bcom ldan ’das de bźin gśegs pas bdag la yaṅ chos ’byuṅ ba’i sgo
bstan pas chos ’byuṅ ba’i sgo des chos ’byuṅ ba’i sgo tshad ma mchis pa bstan par bgyi’o
||

