de nas bcom (6) ldan ’das la tshe daṅ ldan pa kun dga’ bos ’di skad ces gsol to ||bcom ldan
’das byaṅ chub sems dpa’ nam mkha’ mdzod ji ltar lus mṅon sum du gyur pa de bźin du ston pa
ṅo mtshar to ||byaṅ chub sems dpa’ nam mkha’ mdzod kyis smras pa | btsun pa kun dga’ bo
kho bo’i (7) lus ni mṅon sum ste | lus kyi mṅon sum bdag ma yin no ||de’i ci’i phyir źe na
| nam mkha’ ni bdag gi lus te | de’i phyir kho bo’i lus ni mṅon sum mo ||de ji ltar na lus
mṅon sum yin źe na |gaṅ gi phyir lus kyis saṅs rgyas kyi mdzad pa byed kyaṅ chos kyi sku
lus kyaṅ mi ñams (306a1) la | phuṅ po daṅ | khams daṅ | skye mched kyis rab tu phye ba yaṅ
ma yin | lus phyir ci log las byuṅ ba yaṅ ma yin te | yid kyi lus rab tu rñed do || de ltar
na byaṅ chub sems dpa’ lus mṅon sum pa yin no ||kun dga’ bos smras pa | rigs kyi bu khyod
chos (2) thams cad mṅon sum pa yin nam |smras pa | btsun pa kun dga’ bo kho bo’i lus ni
chos las rnam par grol bar mi ’dod de | khob bo’i lus ñid chos so || chos ñid ni kho bo’i
lus so || de bas na khob po’i lus mṅon sum mo ||kun dga’ bos smras pa | rigs kyi bu khyod
gal (3) te lus mṅon sum pa yin na | khyod ci dgra bcom pa’am |smras pa | ñon moṅs pa med
pa’i chos kyi sgo rtogs śiṅ | ’dod chags med la źe sdaṅ med ciṅ gti mug med pa’i phyir kho
bo ni dgra bcom pa’o ||smras pa | rigs kyi bu khyod gal te khyod dgra bcom pa yin na | ji
srid (4) cig na yoṅs su mya ṅan las ’da’ |smras pa | btsun pa kun dga’ bo dgra bcom pa ni
yoṅs su mya ṅan las mi ’da’ ste | so so’i skye bo rnams yoṅs su mya ṅan las ’da’i dgra bcom
pa ni ma yin no ||de ci’i phyir źe na | dgra bcom pa ni mya ṅan las ’das pa’i ’du śes
(5) spaṅs pa’o ||so so’i skye bo rnams ni yoṅs su mya ṅan las ’da’o źes rnam par rtog ste
| de dag ci tsam du rtog ciṅ rnam par rtog pa de tsam du yoṅs su mya ṅan las ’da’o ||smras
pa | rigs kyi bu bdag cag gis ji ltar khyod kyis smras pa’i don śes pa ltar na khyod ni dgra
bcom (6) pa’aṅ ma yin | so so skye bo yaṅ ma yin | slob pa yaṅ ma yin | mi slob pa yaṅ
ma yin | raṅ saṅs rgyas kyaṅ ma yin | byaṅ chub sems dpa’ yaṅ ma yin | de bźin gśegs pa yaṅ
ma yin no ||smra pa | btsun pa kun dga’ bo legs so legs so || gaṅ dgra bcom pa (7) yaṅ
ma yin | so so’i skye bo yaṅ ma yin | slob pa yaṅ ma yin | mi slob pa yaṅ ma yin | raṅ saṅs
rgyas kyaṅ ma yin | byaṅ chub sems dpa’ yaṅ ma yin | de bźin gśegs pa yaṅ ma yin pa de ni
sa thams cad kyaṅ ston la gaṅ la yaṅ rab tu mi gnas so ||bstan pa ’di bśad pa (306b1) na
ñan thos lṅa brgya tsam gyis byaṅ chub sems dpa’ nam mkha’ mdzod la bla gos chos la dgab
par gtoṅ te | tshig ’di skad du sems can thams cad kyaṅ ’di ’dra ba’i spobs pa rñed par gyur
cig ces smras so ||de nas byaṅ chub sems dpa’ nam mkha’ mdzod kyi byin gyi rlabs kyis chos
(2) gos de dag nam mkha’i naṅ du soṅ ṅo ||de nas dge sloṅ dgra bcom pa de dag gis ’di
skad ces smras so || rigs kyi bu chos gos de dag gar soṅsmras pa | nam mkha’i mdzod du soṅ
ṅo ||de’i tshe bcom ldan ’das ’dzum pa mdzad pa daṅ | tshe daṅ ldan pa kun dga’ bos bcom
ldan (3) ’das la ’dzum pa mdzad pa de’i don źus pa | bcom ldan ’das de bźin gśegs pa ni don
ma mchis par ’dzum pa mi mdzad na | ’dzum pa mdzad pa’i rgyu gaṅ lags | rkyen gaṅ lags |bcom
ldan ’das kyis bka’ stsal pa | kun dga’ bo dge sloṅ lṅa brgya po de dag gis bla (4) gos
lṅa brgya byaṅ chub sems dpa’ nam mkha’ mdzod la gtor te | byaṅ chub sems dpa’ nam mkha’
mdzod kyis nam mkha’i mdzod du bcug pa de dag ṅur smrig gi rgyal mtshan źes bya ba’i ’jig
rten gyi khams su soṅ ste | bcom ldan ’das de bźin gśegs pa ri dbaṅ rgyal po’i saṅs (5)
rgyas kyi źiṅ na saṅs rgyas kyi bya ba byed do || gaṅ byaṅ chub sems dpa’ nam mkha’ mdzod
kyis chos kyi gtam byas pa de saṅs rgyas kyi źiṅ der chos gos de dag las byuṅ ste | chos bstan
pa des byaṅ chub sems dpa’ stoṅ phrag maṅ po źig bzod pa thob bo ||kun dga’ bo rnam graṅs
du (6) mas sems can rnams yoṅs su smin par byed par byaṅ chub sems dpa’ rnams kyi rdzu
’phrul daṅ ye śes kyi yul la ltos ||bstan pa ’di bśad pa na me lta bu’i kha dog daṅ zla
ba daṅ ñi ma ltar ’bar ba’i kha dog sṅon ma mthoṅ ma thos pa’i me tog rnams kyi char chen
po mṅon par rab tu bab ste | (7) me tog de dag las gaṅ byaṅ chub sems dpa’ nam mkha’ mdzod
kyis bstan pa ’di thos nas mos par ’gyur ba’i sems can de dag ni phyir mi ldog pa’i phyag
rgyas btab ciṅ byaṅ chub kyi sñiṅ po la gźol ba yin no źes de lta bu’i sgra byuṅ ṅo ||kun
dga’ bos gsol ba | bcom ldan ’das me (307a1) tog ’di dag ga las mchis |bcom ldan ’das kyis
bka’ stsal pa | kun dga’ bo ’od bkod pa źes bya ba’i tshaṅs pa’i jig rten gyi khams stoṅ
phrag brgya la dbaṅ pa źig yod de | tshaṅs pa des byaṅ chub sems dpa’ nam mkha’ mdzod la
mchod pa bya ba’i phyir me tog ’di dag (2) gtor to ||kun dga’ bos gsol pa | bcom ldan ’das
bdag cag gis tshaṅs pa de lta’o ||bka’ stsal pa | tshaṅs pa de de’u re mthoṅ gis cuṅ źig
sdod cig |

